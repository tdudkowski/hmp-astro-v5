---
layout: '../../layouts/MDBlogLayout.astro'
title: Hello, Gatsby!
menuSidebar: blog
section: blog
subsection: gatsby
tags: gatsby
---

Bloga rozpoczynam serią wpisów o Gatsbym, popularnym miegdyś frameworku Reacta.

Coż, powyższe zdanie nie brzmi zachęcająco, ale w istocie - choć bardzo bym chciał żeby było inaczej - Gatsby jest przeszłością. Został kupiony przez Netlify'a, który jest raczej firmą hostingową i najwidoczniej był jakiś konflikt interesów jego biznesu z nową usługą Gatsby Cloud. Komunikat o kupnie tryskał fajerwerkami i korpoentuzjazmem, ale efekt był taki że doszło do wrogiego przejęcia zespołu deweloperskiego i Gastby jako framework, jako narzędzie do tworzenia stron jest martwy.

Wystarczy popatrzeć na daty. Wersja 5.0 to listopad 2022. Kolejne wersje rozwojowe ukazują się co dwa, trzy miesiące, aż do 5.12 (sierpień 2023), kolejna to już grudzień. I od grudnia praktycznie przez cały rok cisza. Dopiero w listopadzie 2024 wypuszczona zostaje 5.14 w całości składająca się z łatek. Ani słowa o wersji 6. Strona [Gatsby](https://www.gatsbyjs.com/) jest właściwie przekierowaniem do Netlify'a i jak się chce to nawet można odszukać dokumentację, ale nawigacja za bardzo w tym nie pomaga.

Dlaczego zatem nie skasuję tych wpisów? Trochę z sentymentu, bo włożyłem w to trochę pracy, bo wielu rzeczy się nauczyłem itd. Ale tak poza tym może się to komuś jeszcze przydać, także i mi bo parę stron na Gastbym zrobiłem.

Póki co, tak na szybko - jakie są dobre inne możliwości, co zamiast Gatsby'ego?

- [Astro](https://astro.build/) - to jest mój wybór na ten moment i najpewniej następna seria wpisów będzie właśnie tego dotyczyła.
- [NextJS](https://nextjs.org/) - wiadomo, klasyka
- [qwik](https://qwik.dev/)

OK, tyle uaktualnienia - do rzeczy.

Zainteresowanym Gatsbym polecam:

- darmowy kurs Przeprogramowanych: [Gatsby - krok po kroku, od zera do gotowej aplikacji](https://przeprogramowani.pl/darmowy-kurs-gatsby), jest to seria, w tej chwili siedmiu artykułów, na pewno wartych przeczytania. Lektura obowiązkowa. Ponadto trzy wpisy na blogu Łukasza Zielińskiego [3 post(ów) z tagiem “Gatsby.js”](https://lukasz-zielinski.pl/tags/gatsby-js/)
- artykuł na mojej stronie: [GatsbyJS](/it/js/gatsby), choć, prawdę mówiąc, po wykasowaniu / przeniesieniu zdublowanej treści niewiele tam już pozostało.
- kurs na Eduwebie autorstwa Adama Romańskiego.

Wszystkie przedstawione tu rozwiązania sprawdziłem, nie jest to copypaste dokumentacji. Jednak żadnej gwarancji nie mogę udzielić, bo na pewno wkradło się tu trochę błędów. Będę wdzięczny za wskazanie ich i wszystkie tak szybko jak to będzie możliwe, poprawię. Kontakt przez formularz kontaktowy na stronie lub facebooka dygresje.info.

Innym rodzajem błędu, który mogłem tu popełnić, jest uznanie czegoś za zbyt oczywiste i pominięcie tego w opisie. Tutaj też proszę o zwrócenie uwagi.

### Dotychczasowe wpisy

 - [Gatsby cz. 1 - instalacja](/blog/gatsby-instalacja) - Ogólne informacje, czym jest Gatsby, metody instalacji i własny Gatsby From Scratch, hierarchia katalogów, konfiguracja, React Fragments, komponent Link, pierwsza działająca strona.
 - [Gatsby cz. 2 - komponenty](/blog/gatsby-komponenty) - Komponenty, layout.js i komponenty layoutu. Budowa struktury strony. Przekazywanie propsów i sterowanie wyświetlaniem elementów strony. Web API Location.
 - [Gatsby cz. 3 - CSS](/blog/gatsby-css) - Jak w Gatsbym zastosować CSS: global.css, CSS-in-JS, frameworki i biblioteki CSS, preprocesory, Font Awesome, Google Fonts, Bootstrap Icons.
 - [Gatsby cz. 4 - GraphQL & obrazki](/blog/gatsby-graphql) - GraphQL zastępuje REST API i plugin gatsby-plugin-image
 - [Gatsby cz. 5 - pluginy](/blog/gatsby-pluginy) - Najbardziej potrzebne pluginy: dostęp do plików, obrazki, SEO, breadcrumb itd.
 - [Gatsby cz. 6 - dawaj, dawaj, deploy](/blog/gatsby-deploy) - Publikacja strony online. Czym jest CI/CD i do czego nam jest potrzebne. Znaczenie gita, GitHub. Hosting: GitHub Pages, Netlify, Gatsby Cloud, Vercel i wreszcie... zwykły serwer.
 - [Gatsby cz. 7 - blog MDX cz. 1](/blog/gatsby-blog-1) - Markdown a MDX, programistyczne tworzenie stron z gatsby-node.js i File System Route API, automatycznie generowane tagi
 - [Gatsby cz. 8 - menu RWD z Hamburgerem](/blog/gatsby-menu) - Responsywne menu Hamburger, Dropdown Menu oraz Mega Menu

### Co dalej?

W lipcu i sierpniu 2021 w ciągu dwóch tygodni napisałem / dopracowałem siedem wpisów, które były już wcześniej w różnym stopniu gotowe, w tym dwa kompletnie od zera. To było interesujące, ale potem nastąpiły inne obowiązki, m.in. ruszyłem z cyklem wpisów o Enigmie. Dlatego nastąpiła dłuższa przerwa.

W maju 2022 dodałem wpis o menu. I jak wiadomo już rok później Gatsby śmiało zmierzał ku zagładzie. Plany na kolejne wpisy były i dotyczyły kolejnych ficzerów bloga: chmura tagów, paginacja, poprzedni / następny, automatyczna publikacja danego dnia, komentarze..., poza tym Headless CMS: Wordpress, Drupal, Strapi, oraz różnych integracji, szablonów, PWA, SSR itp. itd. Miało z tego wyjść około 12 wpisów.

W tej chwili jakimś tam planem jest po prostu podniesienie opisu dotyczącego v4 do v5 i na tym koniec. Za jakieś dwa, może trzy lata rosnąca niezgodność istniejących wdrożeń Gatsby'ego z powszechnie stosowanymi parametrami środowiska wymiecie ostatnie strony i wtedy z żalem, no ale trudno, skasuję tę część bloga.

Póki co ten adres: `https://dygresje.info/blog/gatsby` zostaje i nie ulegnie zmianie.

### Założenia

Co zaś do formuły treści: mnie najbardziej interesuje nie teoria, a konkretny sposób budowania rzeczy. Więcej się nauczyłem z analizy kodu niż kilobajtów dokumentacji (ma to też wiele wad, więc nie zalecam; niech każdy robi tak jak lubi/chce/musi, w tej kolejności). Dlatego często jest to prezentacja większych fragmentów kodu z kilkoma ważnymi elementami i w miarę dokładnym opisem tego, co się tam dzieje. Uważam, że jest to szybsze niż składanie działającej maszyny z drobnych porozrzucanych po całym artykule kawałków. Mając od razu działający kod szybko można przejść do eksperymentów i łatwiej zapamiętać to, co się udało zrozumieć.

Założeniem każdego odcinka serii jest bycie success-complete, chodzi o to, żeby po przeczytaniu można było coś zbudować. Już w pierwszym odcinku zobaczysz własną stronę w Gatsbym.

Zakładam, że czytelnik dobrze zna podstawy JS, rozumie jak działa React i zna JSX, używa gita, umie poruszać się w konsoli i wie, jak działa strona WWW. Pisząc o konsoli, mam na myśli konsolę linuksową i naprawdę tylko podstawowe polecenia typu cd, mkdir, rm, ls.

Postaram się też odróżniać, kiedy używamy mechanizmów Gatsby'ego, kiedy samego Reacta, a kiedy jest to sam JS.