---
layout: '../../layouts/FBLayout.astro'
category: blog
title: "w krystalicznym powietrzu czuć wiosnę"
date: 2025-02-02
date1945: 2 lutego 1945, piątek
img: /fbimages/Portrait_-_Generalmajor_Hans_von_Ahlfen_1897-1966.jpg
tags: Słowacja, kolaboracja, Tiso, I Czechosłowacki Korpus Armijny, Czechosłowacja, 1AWP, Ahlfen, egzekucja, kolej, Legia Cudzoziemska, Oleśnica, pionierzy, Podgaje, saperzy, SS, UPA, masakra, KL, Hasenjagd, Wołyń, Langner
place: Podgaje, Polska
url: https://dygresje.info/festung-breslau/blog/02-02
description: "Otwarcie nowego frontu walk w Tatrach, w Słowacji. 1 Front Białoruski na przedpolu Kostrzyna i Frankfurtu nad Odrą. Ciężkie walki o Wał Pomorski. Zbrodnia w Podgajach - kto zamordował 32 wziętych do niewoli polskich żołnierzy?
W dwóch masakrach UPA morduje prawie dwustu Polaków. Aleksy I został wybrany na patriarchę Moskwy i Wszechrusi.
Oblot Hortena z silnikiem odrzutowym.
Egzekucja Carla Friedricha Goerdelera - miał być następcą Hitlera w wypadku powodzenia spisku z 20 lipca 1944.
1 Front Ukraiński dociągnął wreszcie transport kolejowy do Oleśnicy. Ale jest już za późno, żeby nową ofensywę rozpocząć 6 lutego. Przesunięcie o 2 dni.
We Wrocławiu pozostali tylko księża ewangeliccy należący do Kościoła Wyznającego. Podział w niemieckim ewangelicyzmie w czasach hitlerowskich. 
Nowy komendant Twierdzy Hans von Ahlfen. Saperzy, wojska inżynieryjne, pionierzy - wyjaśnienie terminologiczne."
description2: "Nowy komendant - Hans von Ahlfen. Saperzy, wojska inżynieryjne, pionierzy - wyjaśnienie.
We Wrocławiu  tylko księża ewangeliccy z Kościoła Wyznającego. O podziale kościoła ewangelickiego w czasach III Rzeszy.
Marszałek Żukow dotarł Kostrzyna i Frankfurtu nad Odrą. Bój o Wał Pomorski. Zbrodnia w Podgajach - 32 zamordowanych polskich żołnierzy.
1 Front Ukraiński od dziś ma kolej zza Wisły aż do Oleśnicy. Nie zdążą przygotować ofensywy na 6 lutego, zmiana terminu na dwa dni później.
Ofensywa w słowackich Tatrach. I Czechosłowacki Korpus Armijny naciera na Liptowski Mikułasz.
Dwa napady UPA, łącznie zamordowanych 180 Polaków. Aleksy I patriarchą Moskwy i Wszechrusi.
Odrzutowy Horten startuje do pierwszego lotu. Carl Friedrich Goerdeler powieszony. Uczestnik spisku z 20 lipca 1944, miał być kanclerzem nowego rządu."
---

import FBBoxImageWrapper from '../../components/FBBoxImageWrapper.astro'
import SeeAlso from '../../components/FBSeeAlso.astro'

### Słowacja

Korzystając z opanowania sytuacji na Górnym Śląsku, Armia Czerwona przystępuje do operacji na południe od niego. Słowacja jest hitlerowskim państwem marionetkowym, które bierze czynny udział w Holokauście. Jest we władzy kleru katolickiego.

<SeeAlso txt="Słowacja" url="/festung-breslau/article/slowacja" />

Bez wątpienia najważniejszą operacją wojskową na terenie Słowacji było najpierw powstanie narodowe, które wybuchło 29 sierpnia i zaraz potem od 8 września operacja dukielsko-preszowska (bitwa na Przełęczy Dukielskiej). Gdyby wtedy Armia Czerwona dotarła do obszarów zajętych powstaniem, mogłaby zająć całą Słowację przed zimą. Hitlerowskie Niemcy rzuciły wszystkie swoje siły w tym wielonarodowe SS i wojska węgierskie do stłumienia powstania i zatrzymania Armii Czerwonej. Udało się tego dokonać do listopada 1944.

Dziś zaczyna się kolejna ważna operacja wojskowa, której celem jest dokonanie włamania w głąb kraju atakiem pomiędzy Wysokimi Tatrami a Niżnymi Tatrami. W kierunku Liptowskiego Mikułasza naciera I Czechosłowacki Korpus Armijny w składzie 1 Frontu Ukraińskiego.

Został sformowany 10 kwietnia 1944 w Czernmiowcach (ukr. Чернівці), dowództwo zostało ulokowane w Sadagórze (ukr. Садгора). Od 11 września dowodzi nim generał Ludvík Svoboda. Jest to 35 tys. żołnierzy, którzy stanowią forpocztę powojennej Czechosłowacji. W dużej części są to Czesi wołyńscy mobilizowani po zdobyciu Wołynia przez Armię Czerwoną w lutym 1944. Był to czechosłowacki odpowiednik 1 Armii Wojska Polskiego.

### 1 Front Białoruski

1 Front Białoruski zajął dzisiaj Golice, Kowalów, Rzepin, Sulęcin, Myślibórz. Może poza Myśliborzem nie są to jakieś rozpoznawalne miejscowości, ale rzut oka na mapę pozwala zrozumieć, jak ważny jest ten fakt. Bo oznacza, że są już tylko kilka km od Odry na odcinku pomiędzy Kostrzynem i Frankfurtem nad Odrą. Obie twierdze odrzańskie są już w zasięgu sowieckiej artylerii.

Dla Polaków to trzeci dzień boju o przełamanie Wału Pomorskiego, od 1 do 3 lutego 1 DP walczy z 15 DP SS. Poniosła tak ciężkie straty, że skierowano ją do odwodu. Jej miejsce zajęła 6 DP.

### Poznań

Do wieczora 2 lutego sowieci zdobyli rejon Zamku.

### Podgaje

Wojna ujawniła swoje bestialskie oblicze, egzekucja jeńców na polu bitwy stała się normą, wziętych do niewoli mordowano. Zdarzało się to po obu stronach.

W Podgajach na miejscu bitwy Niemcy wymordowali około 160 żołnierzy z 1 DP WP. Taki właśnie charakter ma jedna z bardziej tajemniczych zbrodni wojennych tej wojny.

Po zdobyciu wsi znaleziono ciała 32 żołnierzy z 4. kompanii 3. pułku piechoty 1. Dywizji WP wziętych do niewoli podczas walk o wieś Podgaje. Nie wiadomo kto dokonał tej zbrodni ani w jakich okolicznościach, łotewskie SS czy niemiecki Wehrmacht. Istnieje również możliwość, że już pojmani i uwięzieni stali się przypadkowymi ofiarami ostrzału artyleryjskiego.

- Podcast Wojenne Historie ["Podgaje 1945. Tajemnicza zbrodnia. Co się stało z 4. kompanią?" [YT 25:23]](https://www.youtube.com/watch?v=lQNGa81Kjb8)
- [Zbrodnia w Podgajach. W trakcie walk o przełamanie Wału Pomorskiego, w dniach 31.01 - 02.02.1945 w miejscowości Flederborn (obecnie Podgaje) dokonano zbrodni wojennej na 32 żołnierzach Wojska Polskiego.](https://www.facebook.com/permalink.php?story_fbid=3115929592010874&id=2353805098223331)
- [Mord jeńców wojenny w Podgajach + fragmenty pamiętników...](http://www.dws-xip.pl/LWP/spisB2.html)
- [Tajemnica mordu w Podgajach. Jedna z największych polskich zagadek II wojny światowej](https://superhistoria.pl/druga-wojna-swiatowa/100018/1/tajemnica-mordu-w-podgajach-jedna-z-najwiekszych-polskich-zagadek-ii-wojny-swiatowej.html)

### UPA

UPA atakuje w dwóch miejscach w dawnym województwie tarnopolskim:

Wieś **Uście Zielone** w dawnym powiecie buczackim, została zaatakowana przez UPA po raz kolejny. Był to ważny cel dla UPA, ponieważ powstał tam tzw. Istriebitielny Batalion, czyli nieregularne siły samoobrony w strukturach NKWD, dzięki czemu wieś uważana była za polski azyl. Do dziś. Żołnierzy batalionu nagich wpędzono na Dniestr, strzelano im pod stopy, w końcu utopiono. Wszystkich zabitych przez UPA było 133. Głównie Polacy, ale byli też Ukraińcy, którzy nie chcieli wstąpić do UPA.

Wieś **Czerwonogród** w dawnym powiecie zaleszczyckim, to również była polska samoobrona sformowana w IB. Jeszcze w styczniu otrzymali ultimatum z żądaniem opuszczenia wsi. W nocy przygotowaną do obrony wieś zaatakowały dwie sotnie. Poza obszarem bronionym zabijali wszystkich domowników. Udało się również zdobyć broniony zamek, ale cywile zostali ewakuowani do kościoła. Nad ranem wycofali się. Zginęło 49-60 Polaków.

### Siergiej Władimirowicz Simanski

Siergiej Władimirowicz Simanski jako Aleksy I został wybrany na patriarchę Moskwy i Wszechrusi. Będzie pełnić tę funkcję przez 25 lat najdłużej w historii tego urzędu.

W 1943 Stalin spotkał się z hierarchami kościoła ortodoksyjnego. Zakończyła się polityka antyreligijna i kościół wsparł Stalina. W tym duchu działał Aleksy, reprezentując sowiety w swoich podróżach zagranicznych i twierdził, że jest to państwo demokratyczne.

Kiedy Chruszczow rozpoczął kurs antykościelny, Simanski zdecydowanie bronił przywilejów i stanu posiadania kościoła.

### Mühlviertler Hasenjagd

"Polowanie na króliki w Mühlviertler". Po buncie w KL Mauthausen-Gusen zbiegło 419 oficerów Armii Czerwonej.

Byli bezwzględnie ścigani przez żołnierzy, działaczy organizacji hitlerowskich (gł. Volkssturm i HJ) oraz miejscową ludność. Trwało to trzy tygodnie. Większość z nich została zamordowana. Ocalało zaledwie 11.

To określenie "Hasenjagd" (pl. polowanie na króliki) zwykle jest stosowane do tego typu masakr, rozproszonych egzekucji, gdzie siły paramilitarne przeszukiwały okolicę i mordowały uciekinierów: więźniów obozów koncentracyjnych, robotników przymusowych, jenów wojennych. Trudno o bardziej horrendalny termin.

### Berlin

Kolejną ofiarą Hitlera stał się dzisiaj Carl Friedrich Goerdeler, prawnik i wiele lat nadburmistrz Lipska. Odgrywał ważną rolę w spisku przeciwko Hitlerowi, miał być kanclerzem nowego pohitlerowskiego rządu.

Kiedy zamach się nie powiódł, udawało mu się jakiś czas ukrywać. Niestety, kiedy przebywał w rodzinnym Kwidzynie, 12 sierpnia doniosła na niego Helena Schwärzel i został aresztowany. Już 8 września został skazany na śmierć przez niesławny Trybunał Ludowy. Przez wiele miesięcy torturami usiłowano wydostać z niego informacje o pozostałych uczestnikach spisku. W końcu oprawcy zrezygnowali. Dzisiaj Carl Goerdeler został powieszony w więzieniu Plötzensee.

Jego młodszego brata, Fritza, również prawnika i urzędnika miejskiego zabiją za miesiąc.

Schwärzel za donos dostała milion marek. Po wojnie odpowiadała za zbrodnie przeciwko ludzkości. Dostała wyrok 15 lat, potem jej wyrok zmniejszono do sześciu lat. Była pierwszą z 490 skazanych hitlerowskich donosicieli i jedyną osobą skazaną za udział w mordzie sądowym (niem. Justizmord) na Goerdelerze.

Wilfred von Oven attaché prasowy Ministerstwa Propagandy:

>Stalin u bram. Rosjanie sforsowali Odrę. Nacierają na Wriezen w sile 100 czołgów. Między Berlinem a Wriezen nie ma ani dział przeciwpancernych, ani zapór, ani żołnierzy. Ludzie się boją.

### Horten Ho 229

Już od początku lat 30. bracia Horten planowali ulepszyć szybowce, konstruując je w formie latającego skrzydła. Tak się składa, że ponieważ lotnictwo wojskowe było w Niemczech zakazane traktatem wersalskim, wojsko bardzo interesowało się szybowcami, wspierając ruch amatorski. Tak zaczęły się kontakty Hortenów z Reichswehrą.

W 1943 Göring przedstawił projekt "3x1000" - samolotu, który ma udźwig bomb 1000 kg, zasięg 1000 km i prędkość przelotową 1000 km/h. Ten ostatni wymóg wykluczał silniki tłokowe.

Bracia Horten podjęli się realizacji tego pomysłu. Dwusilnikowy odrzutowiec w układzie latającego skrzydła o mieszanej konstrukcji, na stalowym rdzeniu kadłuba skorupa z impregnowanej sklejki. Wyrzucany fotel pilota. Profilowanie zewnętrznych powierzchni i ukrycie metalowej konstrukcji wewnątrz mogło sugerować, że mamy do czynienia z próbą technologii stealth. Istotnie jak wykazały eksperymenty miał on obniżony profil radarowy. Przy ogromnej prędkości prawie 1000 km/h i opóźnieniu wykrycia przez radary bezkarnie mógłby bombardować Anglię.

<SeeAlso txt="Wunderwaffe" url="/festung-breslau/article/wunderwaffe" />

Pierwszy prototyp był wyłącznie szybowcem, Hortenowie mieli problem ze zdobyciem silnika. Jego oblot odbył się 1 marca 1944. W grudniu 1944 zbudowano drugi prototyp już z silnikiem Jumo 004. Goering był zadowolony z samolotu, zamówił 40 egzemplarzy.

Dzisiaj 2 lutego 1945 został oblatany w Oranienburgu. Tak, w tym samym Oranienburgu, w którym znajdował się KL Sachsenhausen. Próby wypadły pomyślnie. Był to pierwszy lot odrzutowego Ho 229.

Niestety Hortenowie byli nieobecni, musieli być na spotkaniu dotyczącym silników Amerikabomber. Tak, z jakiegoś powodu ten projekt był kontynuowany.

Trzeci i ostatni prototyp wpadł w ręce Amerykanów 8 kwietnia w Gotha (Turyngia).

- [Mark Felton Productions "Horten Ho. 229 - Hitler's UFO" [YT 7:01]](https://www.youtube.com/watch?v=QD3JWVSkDuU)

### 1 Front Ukraiński

1 Front Ukraiński odnotowuje poważne zwycięstwo na zapleczu, dziś udało się uruchomić transport kolejowy na odcinku Rozwadów - Częstochowa - Oleśnica. Mimo ogromnego poświęcenia i kolejarzy i czerwonoarmistów jest to za późno, żeby zgromadzić materiały wojenne w wystarczającej ilości do zakładanej daty rozpoczęcia kolejnej ofensywy - 6 lutego. W tej sytuacji sztab decyduje przesunąć termin ataku o dwa dni, na 8 lutego.

### Wrocław

Jest drugi dzień lutego, piątek. Jak pisze poprzedniego dnia Hugo Hartung:

>płyta lotniska przekształca się w jezioro, a nasze stanowisko zmienia się w glinianą dziurę, w której da się ustać tylko na deskach. [...] w krystalicznym powietrzu czuć wiosnę, a wokół nas bulgocze woda z odwilży.

A dziś:

>Do nas jednak docierają przecieki o tym, że położenie jest beznadziejne i że w wielu miejscach nasze wojsko rzuca się do panicznego odwrotu. Przez noc śnieg całkowicie stopniał. Fakt, że od dziś otrzymujemy dodatek frontowy i zaopatrzenie wzbudza w nas podwójną nieufność.

Pojawiają się posiłki wzmacniające garnizon wrocławski, przede wszystkim - przybyłe właśnie 2 kwietnia - 2 kompanie 6. batalionu technicznego pod dowództwem podporucznika dr inż. Schulza. Doskonale wyposażony i wyszkolony batalion ten odegrał później ważną rolę w obronie miasta. Na początku lutego przybywają z poligonu pod Gorzowem (niem. Landsberg an der Warthe) dwa zmotoryzowane plutony Goliatów, każdy składał się z 60 żołnierzy i 48 Goliatów.

### Ewakuacja duchowieństwa

Jak relacjonuje Hornig, w sprawie nakazanej przez SS ewakuacji duchownych Gauleiter Hanke - sam zaznaczając, że nie uważa jej za uzasadnioną - polecił kontaktowi Kapituły Katedralnej skontaktować się z gestapo.

Przedstawiciele kościołów rzymskokatolickiego i ewangelicko-augsburskiego działali w porozumieniu, 1 lutego poinformowali o sytuacji duchownych z gminy ewangelicko-reformowanej (mającej siedzibę w wówczas Hofkirche, czyli Kościele Dworskim, obecnie jest to ewangelicko-augsburski Kościół Opatrzności Bożej przy ul. Kazimierza Wielkiego). Ewakuacji były przeciwne wszystkie trzy konfesje.

Gestapo zadecydowało, że pozostać może 1/3 duchownych, prawdopodobnie oceniając, iż tylu wrocławian pozostało w mieście. Jak się okazało, część duchownych samowolnie opuściła Wrocław, a część była zdecydowana pozostać i pozostała nie mając pozwolenia. Oficjalna zgoda gestapo obejmowała 8 duchownych kościoła ewangelicko-augsburskiego i 35 rzymskokatolickiego. Pozostać mieli ochotnicy.

Hornig nie komentuje faktu, tylko stwierdza, że wszyscy będący wówczas w mieście duchowni luterańscy należeli do Kościoła Wyznającego. Gdzieś w zamęcie Wielkiej Ucieczki zniknęli z Wrocławia hitlerowscy Niemieccy Chrześcijanie.

### Podział kościoła

Na pewno kiedyś będzie warto napisać na ten temat więcej, bo historia chrześcijaństwa w czasach hitlerowskiej dyktatury jest z powodu samej natury tych systemów interesująca. Ale na potrzeby tego wpisu musi wystarczyć takie wyjaśnienie: dominujący w Niemczech, a szczególnie w Niemczech północnych i na Śląsku kościół ewangelicko-augsburski (popularnie nazywany luterańskim) był w tym czasie podzielony nieoficjalnie, aczkolwiek wyraźnie na trzy mniej więcej równie liczne części:

- Część neutralna, nieangażująca się po żadnej ze stron.
- **Niemieccy Chrześcijanie** (niem. Deutsche Christen) prohitlerowski, antysemicki odłam chrześcijaństwa, na początku dyktatury byli użytecznym narzędziem w rękach Hitlera, ale ponieważ nie udało się przy ich pomocy zupełnie zdominować organizacji niemieckiego kościoła pozostali po prostu wspieraną przez NSDAP częścią tego kościoła - ich symbolem był krzyż ze swastyką w centrum.
- **Bekennende Kirche** (pl. Kościół Wyznający) opozycja wobec reżimu, przybierająca rozmaite formy, czasem zorganizowana; wśród najbardziej prominentnych postaci tego ruchu są również w Polsce rozpoznawalni ks. Martin Niemöller i ks. Dietrich Bonhoeffer. Należą do niego także wszyscy luterańscy księża wspomniani na tym blogu.

<FBBoxImageWrapper>
![Hans von Ahlfen](../../assets/images/fbimages/Portrait_-_Generalmajor_Hans_von_Ahlfen_1897-1966.jpg)

Hans von Ahlfen (1897-1966)<br/>
Źródło: Wikipedia By [Bundesarchiv_B_145_Bild-F016218-0032A,_Krim,_Panzerzug,_Besichtigung_Hans_v._Ahlfen.jpg](https://commons.wikimedia.org/wiki/File:Bundesarchiv_B_145_Bild-F016218-0032A,_Krim,_Panzerzug,_Besichtigung_Hans_v._Ahlfen.jpg): nieznany derivative work: [Memnon335bc](https://commons.wikimedia.org/wiki/User:Memnon335bc) ([talk](https://commons.wikimedia.org/wiki/User_talk:Memnon335bc)) - [Bundesarchiv_B_145_Bild-F016218-0032A,_Krim,_Panzerzug,_Besichtigung_Hans_v._Ahlfen.jpg](https://commons.wikimedia.org/wiki/File:Bundesarchiv_B_145_Bild-F016218-0032A,_Krim,_Panzerzug,_Besichtigung_Hans_v._Ahlfen.jpg), [CC BY-SA 3.0 de](https://creativecommons.org/licenses/by-sa/3.0/de/deed.en), [Link](https://commons.wikimedia.org/w/index.php?curid=10194916)
</FBBoxImageWrapper>

### Hans von Ahlfen

Świeżo wyznaczony dowódca Twierdzy, pułkownik Hans von Ahlfen, urodzony w Berlinie, wstąpił do wojska w wieku 17 lat, niecały miesiąc po wybuchu Wielkiej Wojny. Służył w wojskach inżynieryjnych (niem. Pioniertruppe), najpierw w batalionie inżynieryjnym, później w sztabie, a pod koniec Wielkiej Wojny w pociągach pancernych.

W okresie międzywojennym służy w Reichswerze.

Kiedy powstaje Wehrmacht, zostaje instruktorem w Akademii Wojskowej (niem. Kriegsakademie). W 1937 wydaje podręcznik dla wojsk inżynieryjnych. Podczas WWII służy na froncie, jest najpierw dowódcą batalionu, później pułku, 1 lutego 1942 zostaje awansowany na pułkownika; Grupa Armii Don, Norwegia, podczas Operacji Bagration jest szefem służb inżynieryjnych 9. Armii, w październiku zostaje przeniesiony do rezerwy Führera, ale już w listopadzie wraca do służby.

W styczniu 1945 jest dowódcą oddziału zaporowego 4. Armii Pancernej. Oddział ten był częścią słynnego tzw. "wędrującego kotła". I jest to jedna z przyczyn, dla których opowieść o "wędrującym kotle" Nehringa jest tak emocjonalna.

### Pioniertruppe

Warto tutaj wyjaśnić kwestie terminologiczne. Otóż w polskiej nomenklaturze saperzy i wojska inżynieryjne to prawie to samo. Prawie, bo ściśle rzecz biorąc saperzy to żołnierze zajmujący się ładunkami wybuchowymi - głównie wysadzanie w powietrze, minowanie i rozminowanie. Wojska inżynieryjne to obszerniejsza dziedzina obejmująca również przeprawy, kolejnictwo (także pociągi pancerne), budowę (np. umocnień), maskowanie, oczyszczanie wody, w zasadzie wszystkie techniczne zagadnienia leżące poza zasięgiem poszczególnych pododdziałów. Nie są saperami sensu stricto, ale na pewno nie obrażą się na takie miano.

<SeeAlso txt="Armia niemiecka 1918-45" url="/festung-breslau/article/armia-niemiecka" />

Tego typu pododdziały różnych specjalności istniały od starożytności, ale we współcześnie znanej formule saperzy jako wojska znajdujące się na końcu lub początku maszerującej armii, których głównym zadaniem jest likwidacja przeszkód dla własnej armii i tworzenie ich dla nieprzyjaciela - to Wielka Armia Napoleona. Ich głównym atrybutem były topory, służące do demontażu przeszkód polowych w czasie walki.

Tradycję tę kontynuowała Legia Cudzoziemska, której Pionniers de la Légion étrangère są w całej armii francuskiej chyba najbardziej otoczonym szacunkiem oddziałem. Na defiladach zawsze się wyróżniają z powodu umundurowania, które z dzisiejszego punktu widzenia wygląda dość egzotycznie: skórzany fartuch na białym mundurze, obowiązkowe brody i niesione na ramionach toporów. Zresztą Legia z powodu powolnego marszu zawsze idzie na końcu parad.

W tradycji niemieckiej wojska pionierskie (niem. Pioniertruppe) powstały również na początku XIX wieku z połączenia jednostek górniczych (podkopy i detonacje) i pontonowych. Używano tej samej nazwy co w nomenklaturze francuskiej i jak widać, odpowiada ona szerszemu znaczeniu, tzn. chodzi tu o wojska inżynieryjne.

W Wehrmachcie pionierzy (niem. Pioniere) w sile batalionu wchodzili w skład każdej dywizji. W języku polskim słowo pionier jest przestarzałe i już się go nie używa, ale można mówić np. niemieckim batalionie inżynieryjnym batalion pionierów (niem. das Pionier-Bataillon).

### Maria Langner

Dalszy ciąg rozdziału "Dom obłąkanych"

>Wartownicy często się zmieniają. Gdy Giesicke ma służbę, otwiera drzwi celi i opowiada parę nowin. Przynosi jedzenie, widocznie jest w dobrej komitywie z panem Hasem, a Gestapo nie troszczy się wcale o to, co tutaj się dzieje. Nie ma zarządu i nie ma "sprawiedliwości", jak powiada Giesicke; uciekła z więźniami, gdy nadszedł rozkaz ewakuacji. Nie ma prowiantu dla więźniów, których jest już przeszło dwudziestu, nie ma opału ani bielizny, nie ma lekarza. Gestapo przysyła ludzi i poleca policji, aby ich pilnowała. To wszystko.<br />
>Po południu prowadzą mnie do wartowni. Anneliese już tam czeka.<br />
>Gestapowiec, którego znam już od wczoraj, dopytuje się, ile osób było w moim mieszkaniu. Wyliczam: matka, Pietro, Harry, Greta. Nie ma sensu pomijać kogokolwiek. Anneliese była przede mną, gestapowiec na pewno już wszystko wie, Anneliese nie dorosła do żadnego przesłuchania, to jest już teraz jasne. - A gdzie ulotnił się  podoficer lotnictwa, któremu pomogła pani do ucieczki? Bluza leżała  jeszcze w pani mieszkaniu - zadaje mi błyskawiczne pytanie.<br />
>\- Nikt się nie ulotnił. - Anneliese wyręcza mnie, widać, że jest szczęśliwa, iż może coś opowiedzieć, gdyż wtrąca się bardzo gorliwie do przesłuchania. - Harry Laue był podoficerem lotnictwa.<br />
>Czuję, że teraz wszystko staje się jeszcze bardziej podejrzane i zagmatwane niż poprzednio.<br />
>\- A dlaczego dał swą bluzę lekarzowi?<br />
>\- O tym nic nie wiem. Pan Heisig nie mieszkał przecież u mnie. Czy to coś nadzwyczajnego, że znajdowała się w pokoju, w którym poprzednio przebywał pan Laue - przecież jeszcze jej nie potrzebował.<br />
>\- No, no, no, nikt nie wyzna się w stosunkach, które panowały w pani mieszkaniu. No, ale zaraz sobie z tym poradzimy. - Podaje mi słuchawkę telefoniczną. A więc wie, że mam telefon. Czy na podstawie wczorajszego protokołu? Budzi się we mnie podejrzliwość.<br />
>\- Niech pani nakręci swój numer, a gdy się ktoś zgłosi, proszę odpowiedzieć krótko i oddać mi słuchawkę.<br />
>Ach, gdyby tak matka była przy telefonie. Nie ma przecież pojęcia, co się ze mną stało,<br />
>Nakręcam tymczasem numer 30-611, ale nikt się nie zgłasza. Potem znowu prowadzą nas do naszych cel.<br />
>Giesicke zaopatrzył mnie stopniowo w siedem koców. Pogoda się zmieniła. Z rozbitego szklanego dachu nad klatką schodową topniejący śnieg spływa kroplami aż na cementową podłogę piwnicy. Schody otoczone galeriami biegną w górę, każde piętro jest oddzielone od następnego grubą siatką żelazną, żaden więzień nie mógłby przeskoczyć przez poręcz. Nie dlatego, aby życie jego było takie cenne, ale nie należy już do niego. Urzędnicy widzą jak na dłoni, co dzieje się w całym domu, a każdy dźwięk słychać, gdziekolwiek by się stanęło.<br />
>Zapada zmrok. Znowu zapomniano włączyć światło. Leżę na pryczy i nasłuchuję, czy artyleria nie da znać o sobie. Ale mimo że wewnątrz domu każdy ton przenosi się z łatwością przez kamień i żelazo, od świata zewnętrznego jesteśmy odcięci małym wąskim podwórzem i grubymi, chłonącymi każdy dźwięk murami. Jest już prawie późna noc, gdy słyszę na schodach głęboki głos Grety. Stwierdza, że z góry przecieka. Tym, któremu to oznajmia, nie może być nikt inny tylko Harry. Potem nieodwołalnie zamykają się żelazne drzwi. Całkiem z daleka dobiega wolanie, jakieś pytanie skierowane do celi Bułgarów.<br />
>Zdaje się, że Pietra nie aresztowano.<br />
>Znowu noc w tej wstrętnej, zimnej dziurze, nazywanej celą, trzecia już noc.<br />
>Obłąkany szaleje i bezustannie wali jakimś blaszanym przedmiotem o kaloryfery. Głuchym dźwiękiem rozlegają się te uderzenia po całym budynku. Potem wyją syreny i znowu padają bomby. W chwili gdy rozbrzmiewają detonacje wybuchających bomb, szaleniec zaczyna krzyczeć. Ryczy głosem Hitlera, naśladuje jego sposób mówienia, wykrzykuje niepowiązane zdania, numeruje je jako rozkazy dowództwa, mianuje miasto samodzielną republiką sowiecką, cesarzową Augustę Wiktorię - Matka Boską, kardynała Bertrama - gauleiterem, rozdziela ordery i zarządza wielki atak na świat. Z innej celi rozlega się nagle krzyk kobiety, która śpiewa histerycznym wysokim głosem angielski hymn narodowy. We wszystkich celach jest ruch, pukają, wołają, narzekają, gwiżdżą, jakby wszystkich ogarnął szał.<br />
>Niepokój, gniew, lęk - oto widma nocne, dręczące więźniów roku tysiąc dziewięćset czterdziestego piątego w pewnej twierdzy Adolfa Hitlera podczas dawno już przegranej wojny.